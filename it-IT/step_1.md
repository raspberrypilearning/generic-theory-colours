Il colore di un oggetto dipende dal colore della luce che riflette o emette. La luce può avere diverse lunghezze d'onda e il colore della luce dipende dalla sua lunghezza d'onda. Nel diagramma qui sotto puoi vedere come il colore della luce cambia in base alla lunghezza d'onda. Potresti riconoscere i colori dell'arcobaleno.

![Spettro visibile](images/linear-visible-spectrum.png)

Siamo in grado di vedere i colori grazie a cellule speciali contenute nei nostri occhi. Queste cellule sono chiamate *coni*. Abbiamo tre tipi di coni e ognuno di questi rileva luce rossa, blu o verde. Quindi tutti i colori che vediamo sono miscele dei colori rosso, blu e verde.

![Mescolanza additiva di colori](images/additive-colour-mixing.png)

Nella mescolanza additiva di colori, tre colori (rosso, blu e verde) vengono utilizzati per crearne degli altri. Nell'immagine qui sopra ci sono tre faretti di uguale luminosità, uno per ogni colore. Senza nessuno dei tre colori il risultato è nero. Se tutti e tre i colori sono mescolati assieme, il risultato è bianco. Quando il rosso e il verde si combinano, il risultato è giallo. Quando il rosso e il blu si combinano, il risultato è magenta. Quando il blu e il verde si combinano, il risultato è ciano. È possibile ottenere ancora più colori variando la luminosità dei tre colori originali utilizzati.

I computer memorizzano ogni cosa sotto forma di 1 e 0. Questi 1 e 0 sono spesso organizzati in gruppi di 8, chiamati **byte**.

Un singolo byte può rappresentare qualsiasi numero compreso tra 0 e 255.

Quando vogliamo rappresentare un colore in un'applicazione, possiamo farlo definendo le quantità di rosso, blu e verde che costituiscono quel colore. Queste quantità sono solitamente memorizzate come un singolo byte, e quindi come un numero compreso tra 0 e 255.

Ecco una tabella che mostra i valori di qualche colore:

| Rosso | Verde | Blu | Colore  |
| ----- | ----- | --- | ------- |
| 255   | 0     | 0   | Rosso   |
| 0     | 255   | 0   | Verde   |
| 0     | 0     | 255 | Blu     |
| 255   | 255   | 0   | Giallo  |
| 255   | 0     | 255 | Magenta |
| 0     | 255   | 255 | Ciano   |

Puoi giocare con un [selettore di colori su w3schools](https://www.w3schools.com/colors/colors_rgb.asp){:target="_blank"}.