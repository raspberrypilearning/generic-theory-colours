Το χρώμα ενός αντικειμένου εξαρτάται από το χρώμα του φωτός που αντανακλά ή εκπέμπει. Το φως μπορεί να έχει διαφορετικά μήκη κύματος και το χρώμα του φωτός εξαρτάται από το μήκος κύματος που έχει. Το χρώμα του φωτός ανάλογα με το μήκος κύματός του μπορεί να φανεί στο παρακάτω διάγραμμα. Το αναγνωρίζεις; Είναι τα χρώματα του ουράνιου τόξου.

![Ορατό φάσμα](images/linear-visible-spectrum.png)

Οι άνθρωποι βλέπουμε χρώματα λόγω ειδικών κυττάρων στα μάτια μας. Αυτά τα κύτταρα ονομάζονται *κωνία*. Έχουμε τρεις τύπους κωνικών κυττάρων, κάθε τύπος ανιχνεύει κόκκινο, μπλε ή πράσινο φως. Επομένως όλα τα χρώματα που βλέπουμε είναι απλά μίξη κόκκινου, μπλε και πράσινου χρώματος.

![Πρόσθετη ανάμιξη χρωμάτων](images/additive-colour-mixing.png)

Στην πρόσθετη ανάμιξη χρωμάτων, χρησιμοποιούνται τρία χρώματα (κόκκινο, πράσινο και μπλε) για την παραγωγή άλλων χρωμάτων. Στην παραπάνω εικόνα, υπάρχουν τρεις προβολείς ίσης φωτεινότητας, ένας για κάθε χρώμα. Εάν δεν υπάρχει χρώμα, το αποτέλεσμα είναι μαύρο. Αν τα τρία χρώματα αναμειγνύονται, το αποτέλεσμα είναι λευκό. Όταν το κόκκινο και το πράσινο συνδυάζονται, το αποτέλεσμα είναι κίτρινο. Όταν το κόκκινο και το μπλε συνδυάζονται, το αποτέλεσμα είναι ματζέντα (φούξια). Όταν το μπλε και το πράσινο συνδυάζονται, το αποτέλεσμα είναι κυανό. Είναι δυνατό να δημιουργήσουμε ακόμη περισσότερα χρώματα, αλλάζοντας τη φωτεινότητα των τριών αρχικών χρωμάτων.

Οι υπολογιστές αποθηκεύουν τα πάντα ως 1 και 0. Αυτά τα 1 και 0 συχνά οργανώνονται σε ομάδες των 8, που ονομάζονται **bytes**.

Ένα μοναδικό byte μπορεί να αντιπροσωπεύει οποιοδήποτε αριθμό από 0 έως 255.

Όταν θέλουμε να αναπαραστήσουμε ένα χρώμα σε ένα πρόγραμμα υπολογιστή, μπορούμε να το κάνουμε αυτό καθορίζοντας τις τιμές κόκκινου, μπλε και πράσινου που συνθέτουν αυτό το χρώμα. Αυτές οι τιμές συνήθως αποθηκεύονται ως ένα μοναδικό byte και συνεπώς ως αριθμός μεταξύ 0 και 255.

Ακολουθεί ένας πίνακας που δείχνει ορισμένες τιμές χρώματος:

| Κόκκινο | Πράσινο | Μπλε | Χρώμα    |
| ------- | ------- | ---- | -------- |
| 255     | 0       | 0    | Κόκκινο  |
| 0       | 255     | 0    | Πράσινο  |
| 0       | 0       | 255  | Μπλε     |
| 255     | 255     | 0    | Κίτρινο  |
| 255     | 0       | 255  | Ματζέντα |
| 0       | 255     | 255  | Κυανό    |

Μπορείς να βρεις ένα ωραίο [επιλογέα χρωμάτων για να πειραματιστείς στο W3Schools](https://www.w3schools.com/colors/colors_rgb.asp){:target="_blank"}.
